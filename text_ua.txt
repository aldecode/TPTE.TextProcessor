Безпілотні літальні апарати (БПЛА) характеризуються низькою вартістю, простотою і доступністю технології виробництва. Льотно-технічні характеристики БПЛА дозволяють використовувати їх для вирішення широкого спектру завдань з пошуку стаціонарних та динамічних об’єктів і моніторингу їх стану. Дані завдання вимагають ретельного планування маршрутів польотів БПЛА з урахуванням різноманітних факторів впливу на них, формування управляючих рішень з високою оперативністю та обґрунтованістю. Це може бути досягнуто шляхом створенням інтелектуальної системи підтримки прийняття рішення (СППР) [1, 2]. Реалізація інформаційної технології автоматизованого планування маршрутів польоту БПЛА в рамках СППР дозволить сформувати архітектуру перспективної інтелектуальної системи підтримки прийняття рішень для планування дій БПЛА.

Дослідження процесу автоматизованого планування маршрутів польоту БПЛА для пошуку динамічних та стаціонарних об’єктів проводиться із застосуванням методології системного аналізу, теорії ймовірності, математичного моделювання, елементів штучного інтелекту, сучасних інформаційних технологій. Існуючі моделі та методи планування маршрутів польотів БПЛА для пошуку стаціонарних та динамічних об’єктів характеризуються значною обчислювальною складністю [3]. Виникає необхідність розробки у рамках СППР інформаційної технології автоматизованого планування дій БПЛА під час виконання ними місії використовуючи об’єктно-орієнтований метод проектування. Теоретичною основою розробки інформаційної технології є роботи з об’єктно-орієнтованого проектування складних інформаційних систем [4-6]. Удосконалення інформаційної технології ґрунтується на роботах [6-9]. 

Метою написання статті є розробка архітектури інформаційної технології автоматизованого планування дій безпілотних літальних апаратів з метою підвищення оперативності прийняття рішення на зміну маршруту в ході виконання місії БПЛА.

Найважливішою функціональною підсистемою СППР є підсистема планування дій БПЛА. Дана підсистема забезпечує максимально можливий рівень автономного виконання поставлених перед БПЛА цільових завдань у невизначених умовах виконання місії. 
За своїм призначенням інформаційна технологія (ІТ) планування дій БПЛА повинна вирішувати такі завдання:
– розвідка і розпізнавання (підтвердження) об’єктів, заданих у польотному завданні;
– планування дорозвідки (повторного пошуку) і додаткового розпізнавання об’єктів у випадку їх втрати або незадовільної ідентифікації при першому прольоті;
– перебудова маршруту польоту БПЛА при виявленні нових об’єктів.
Для кожного з цих завдань при розробці бази знань (БЗ) інформаційною технологією виділяються проблемні ситуації (ПрС) та їх ситуаційні вектори (СВ) [7].
ІТ планування маршрутів оперує з двома видами об’єктів:
а) основні об’єкти, які визначаються на інтервалі часу [t_0,t_k] попереднім цільовим завданням БПЛА; 
б) додаткові об’єкти, які з’являються при ліквідації виникнення ПрС в ході польоту.